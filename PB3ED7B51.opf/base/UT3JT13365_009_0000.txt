བསྡུ་སྒྲིག་གསལ་བཤད།

༈ དམ་པའི་ཆོས་དྲན་པ་ཉེ་བར་བཞག་པའི་མདོ་ཡི་དོན་གསལ་བར་བྱེད་པའི་བསྟན་བཅོས་ཞེས་བྱ་བ་འདི་ནི་དཔལ་ཀརྨ་པ་སྐུ་ཕྲེང་གསུམ་པ་ཀུན་མཁྱེན་རང་བྱུང་རྡོ་རྗེས་མདོ་སྡེ་དྲན་པ་ཉེར་བཞག་གི་དོན་གོ་བདེར་བསྡུས་ཏེ་བསྩལ་བ་དང༌། དེ་ལ་ཆོས་རྗེ་ཉིད་ཀྱི་དངོས་སློབ་མཁས་དབང་ཤེས་རབ་རིན་ཆེན་གྱིས་འགྲེལ་པ་འདི་ཉིད་མཛད་ཅིང༌། དྲན་ཉེའི་རྩ་བའི་མ་ཕྱི་ནི་འབྲས་སྤུངས་དགོན་གྱི་དཔེ་མཛོད་ཁང་དུ་བཞུགས་པའི་དབུ་མེད་བྲིས་མ་དང༌། འགྲེལ་པའི་མ་དཔེ་ནི་མཚུར་ཕུ་བླ་བྲང་གི་དཔེ་མཛོད་དུ་བཞུགས་པའི་བྲིས་མ་གཉིས་ལ་གཞི་བཅོལ་ཏེ་རྩིས་འཁོར་དུ་ཕབ་བཤུས་བྱས་ཏེ་ཕྲད་དང་བརྡ་རྙིང་བཅོས་པ་ཕུད་མ་ཕྱི་རང་སོར་བཞག་པ་ལས་ཚིག་དོན་ལ་བཅོས་ལྷད་མེད་པ་ཞུ་དག་ཅི་ནུས་བྱས་ཤིང༌། འོན་ཀྱང་ཞུས་དག་པའི་ཤེས་ཡོན་གྱི་སྦྱང་ཚད་ཞན་པས་མ་རྟོགས་པ་དང་ལོག་རྟོག་སོགས་ནོར་འཁྲུལ་མང་དུ་ཡོད་ངེས་པས་རྒྱ་ཆེའི་མཁྱེན་ལྡན་རྣམས་ཀྱིས་དག་བཅོས་དང་བཀའ་སློབ་ལྷུག་པོར་གནང་བར་ཞུ། གཞུང་འདིའི་བརྗོད་བྱ་གཙོ་བོ་འགྲོ་བ་མིའི་རིགས་ཀྱི་འཚོ་གནས་ལ་མེད་དུ་མི་རུང་བ་མི་དང་མིའི་བར་དང༌། སྲོག་ཆགས་གཞན་དང་རང་བྱུང་སྐྱེ་དངོས་ཁོར་ཡུག་སོགས་ལ་བརྩེ་སེམས་དང་བྱམས་ལྡན་བདག་གཅེས་སོགས་ཀྱི་གནས་མ་འཛོལ་བ་སྟོན་པ་དང༌། མིའི་རིགས་ཀྱི་ཡ་རབས་ཀུན་སྤྱོད་གཙང་མས་འཇིག་རྟེན་འདི་དང་ཕྱི་མར་བསམས་ཏེ་ལས་འབྲས་བླང་དོར་ཚུལ་བཞིན་སྤྱད་དེ། ལས་བཟང་པོ་རྒྱུ་དགེ་བ་བསོད་ནམས་ཅན་བསྒྲུབས་ན་ཚེ་འདིར་གཞན་གྱིས་འཐབ་རྩོད་སོགས་འགལ་རྐྱེན་དང་བྲལ་ཏེ་སྐྱེ་བ་ཕྱི་མར་བདེ་འགྲོ་མཐོ་རིས་སུ་སྐྱེ་བ་དང༌། དེ་ལས་ལྡོག་སྟེ་ལས་ངན་པ་ཕྲག་དོག་དང་གཡོ་སྒྱུས་གཞན་ལ་འཚེ་བ་རྐུ་འཕྲོག་སྲོག་གཅོད་སོགས་མི་དགེ་བ་བསོད་ནམས་མིན་པ་སྤྱད་ན་བྱེད་པོ་རང་གི་ལུས་སེམས་གཉིས་ཀ་བདེ་བའི་གོ་སྐབས་ཀྱིས་དབེན་ཏེ་སྐྱེ་བ་དང་ཚེ་རབས་ཐམས་ཅད་དུ་འབྲས་བུ་ངན་པ་སྨིན་ཏེ་ཞི་བདེ་བག་ཕེབས་ཀྱི་འཚོ་བ་དང་བྲལ་ནས་ཉམ་ཐག་ཡིད་མི་འོང་བའི་འཚོ་བ་རོལ་ཞིང་སྐྱེ་བ་ཕྱི་མར་ངན་སོང་གི་སྡུག་བསྔལ་དཔག་མེད་མྱོང་བ་དང༌།

བྱམས་དང་སྙིང་རྗེ་བྱང་ཆུབ་ཀྱི་སེམས་ཀྱིས་བདག་གཞན་མཐོ་དམན་མེད་པར་རྒྱུ་མི་གཡོ་བའམ་ཏིང་ངེ་འཛིན་བསྒོམས་ན་ལུས་སེམས་བདེ་དགའི་དཔལ་གྱིས་འཚོ་ཞིང་བདག་པས་གཞན་གཅེས་སམ་བདག་གཞན་མཉམ་པར་རྟོགས་ལ་མཐར་འབྲས་ཁམས་གོང་མའམ་སྐྱེ་བ་གཏན་གྱི་བདེ་བ་ཐོབ་པར་སྟོན་པའོ། །དེས་ན་དུས་རབས་ཉེར་གཅིག་པར་ཕྱི་དངོས་པོའི་དཔལ་ཡོན་ཡར་རྒྱས་མགྱོགས་མྱུར་དུ་སོང་རྐྱེན་འགྲོ་བ་མི་དང་སྲོག་ལྡན་གཞན་གྱི་བར་ལ་མཛའ་སེམས་དང་དྲང་བདེན་ཇེ་ཞན་དུ་འགྲོ་བ་ལ་ནང་བསམ་བློའི་བསླབ་བྱར་དམིགས་ཏེ་ངེད་ཞིབ་འཇུག་ཁང་ནས་པར་དུ་བསྐྲུན་པ་ཡིན། དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ཐུབ་བསྟན་འོད་ཟེར་པས། བསྡུ་སྒྲིག་གསལ་བཤད། - PAGE 2 -- PAGE 1 -